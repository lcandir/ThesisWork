Elektrik makinaları; endüstriyel ve askeri sistemlerin, otomotiv ve uzay sistemlerinin hemen tüm hareketli aksamlarında yaygın olarak kullanılmaktadır. Elektrik makinalarının kullanımındaki bu artış, yüksek güvenilirlik isteğini de beraberinde getirmektedir. Özellikle hassas uygulamalarda, beklenmedik anlarda ortaya çıkan hatalar, sisteme telafisi mümkün olmayan hasarlar verebilmektedir. Daha da önemlisi, bu tip hatalar askeri uygulamalar ve uzay uygulamalarında, insan sağlığı açısından da tehlike oluşturabilmektedir. Artan güvenilirlik ihityacına bir çözüm olarak; sistemlere, acil ihtiyaç durumunda kullanılmak üzere, yedek üniteler eklemek öne sürülebilir. Bu yöntem güvenilirlik ihtiyacını karşılasa da, bazı dezavantajlara sahiptir. Sisteme yedek üniteler eklemek, sistemin fiyatını, hacmini ve karmaşıklığını artıracaktır. Bu bakış açısıyla; elektrik makinasının durumunu sürekli olarak gözlemleyerek veya makina üzerinde periyodik testler yaparak, hata durumunu sisteme veya insan sağlığına zarar vermeden önce tahmin etmek daha iyi bir çözüm olacaktır. Bu bağlamda; butezde, olası makina hatalarının karakteristikleri tanımlanarak durum gözlemleme ve hata tespiti için yöntemler önerilmiştir. Farklı işaret işleme teknikleri analiz edilmiştir. Önerilen yöntemler bir test düzeneği üzerinde doğrulanmıştır. Test sonuçları, önerilen metodların başarısının değerlendirilmesi için incelenmiş, tez kapsamı dışında kalacak olası iyileştirme ve geliştirmeler beyan edilmiştir.